Beátus vir, qui non ábiit in consílio impiórum, et in via peccatórum non stetit, * et in cáthedra pestiléntiæ non sedit :
Sed in lege Dómini volúntas eius, * et in lege eius meditábitur die ac nocte.
Et erit tamquam lignum, quod plantátum est secus decúrsus aquárum, * quod fructum suum dabit in témpore suo :
Et fólium eius non défluet : * et ómnia quæcúmque fáciet, prosperabúntur.
Non sic ímpii, non sic : * sed tamquam pulvis, quem proícit ventus a fácie terræ.
Ideo non resúrgent ímpii in iudício : * neque peccatóres in concílio iustórum.
Quóniam novit Dóminus viam iustórum : * et iter impiórum períbit.